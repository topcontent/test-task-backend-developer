Nischade försäkringar
Under de senast åren har vi sett en tydlig utveckling mot att försäkringsbolagen försöker hitta specifika områden där det kan finnas ett behov för människor att få en extra försäkring om något skulle hända på just den punkten. De traditionella försäkringarna har handlat om mer klassiska riskområden som brand, stöld, olycksfall och dödsfall.
Ur försäkringsbolagets synvinkel handlar det om att beräkna risk så att inte det går back på något av de försäkrade områdena. Ju lättare bolaget kan beräkna risken (genom framför allt statistik) desto lägre premie kan man hålla. För att inte en stor händelse ska ödelägga statistken har försäkringsbolagen också ett omfattande nät av återförsäkringar.
Med de nischade försäkringarna blir situationen lite annorlunda. Normalt är de beloppsbegränsade vilket innebär att behovet av återförsäkring är litet. Sedan är premien ofta låg i kronor räknat vilket gör att gemene man inte backar ur för den skull. Många av dem täcks dessutom helt eller delvis av hemförsäkringen som gör att kostnaden för försäkringsbolaget blir låg.
Vi kan alltså konstatera att det är en lönsam affär att erbjuda nischade försäkringar. Av den anledningen är också uppfinningsrikedomen stor när det gäller att hitta nya områden.
Ur konsumentens synvinkel är en nischad försäkring en trygghetsfaktor och trygghet säljer bra i vårt moderna samhälle. Vi vet att farorna är många; det står om det i tidningarna varje dag; men vi vill ändå inte avstå från att göra det vi hade tänkt.
Några exempel på nischade försäkringar:
Bröllopsförsäkring.

En sådan försäkring ges för att ge trygghet för att ”ingenting ska gå snett på den viktigaste dagen i ditt liv”, som det kan heta i reklamen. Dock avser försäkringen inte det allra värsta som kan inträffa: inställt för att någondera parten ångrar sig i sista stund. Däremot så gäller den om orkestern har kört fel, om krögaren gått i konkurs eller limousinen har fått punktering; t.ex.

Hole-in-one försäkring (för golfare).

Traditionen säger att en golfare som slår bollen i hål på ett slag ska bjuda alla närvarande vittnen på champagne. Inträffar det nära klubbhuset på en lördag eftermiddag kan det bli en hel del vittnen som ska bjudas. Normalt sett är försäkringen på max 2 000 kronor men det räcker till fyra flaskor champagne som krögaren alltid har på kyla!

Inkomstförsäkring.

Det här är en typ av försäkring som återfinns i många kollektivavtal. Försäkringen är i princip ett komplement till den allmänna sjukförsäkringen så att man kan behålla en större del av sin inkomst under en begränsad sjukdomstid.

Eventförsäkring.

Eventförsäkringen innebär att man kan få pengarna tillbaka om omständigheter skulle inträffa (sjukdom t.ex.) som innebär att man missar konserten eller fotbollsmatchen. Vanligen är den utformad så att den gäller för de andra gästerna också. Denna typ av försäkring ingår i många kreditkortsavtal.

Databrottsförsäkring.
Det här är en typ av försäkringar som försäkringsbolagen räknar med ska öka betydligt i framtiden. Vi vet ju hur mycket av våra liv vi kopplar ihop med datorer och smarta telefoner. En förlust av information kan bli mycket kännbar således. Behovet av den sortens skydd öär knappast minska.
